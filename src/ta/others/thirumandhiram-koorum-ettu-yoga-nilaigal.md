---
date: '05 Sep 2021'
id: 'thirumandhiram-koorum-ettu-yoga-nilaigal'
title: 'திருமந்திரம் கூறும் எட்டு யோக நிலைகள்'
desc: 'திருமந்திரம் கூறும் எட்டு யோக நிலைகள்(thirumandhiram koorum ettu yoga nilaigal)'
imgDesc: 'Photo by Bekir Dönmez on Unsplash'
author: 'வழங்கியவர் தசா'
altLang: false
articleLang: 'ta-IN'
isHome: false
topic: others
---

<altLang />

<div style="display: none">

![](/img/others/thirumandhiram-koorum-ettu-yoga-nilaigal/_thumbnail.png)

</div>

# {{ $frontmatter.title }}
<i style="font-size: 0.75em;"> {{ $frontmatter.author }} {{ $frontmatter.date }} </i>

<h1 style="padding-top: 2rem;">(Thirumandhiram Koorum Ettu Yoga Nilaigal)<br>
(Tirumantiram kūṟum eṭṭu yōka nilaikaḷ)</h1>

## தகவல்களின் மூலம்:

    1. திருமந்திரம் மூலபாட ஆய்வுப் பதிப்பு - டாக்டர் சுப. அண்ணாமலை  
    2. உண்மை விளக்கம் - https://shaivam.org/   
    3. https://thevaaram.org  

திருமந்திரம் கூறும் எட்டு யோக நிலைகளும் (அட்டாங்க யோகம்) அவற்றின் சிறு விளக்கங்களும் கீழே கொடுக்கப்பட்டுள்ளன.

1)	இயமம் - (Identify the exclusive actions) - விலக்கத்தக்க செயல்கள் யாவை என்று அறிதல்.
2)	நியமம் - (Deciding what to follow) - கடைபிடிக்க வேண்டியவற்றை முடிவு செய்தல்
3)	ஆதனம் - (Asanas/Postures) செய்ய வேண்டிய யோகத்திற்க்கான சிறந்த இருக்கைகள்
4)	பிராணாயாமம் - (Control of praṇa) - பிராணன் அடங்கினால், மனம் அடங்கும். மனம் அடங்கினால், ஐம்புலன் அடங்கும்.
5)	பிரத்தியாகாரம் - ஐம்புலனடக்கம் (Sense withdrawal)- ஐம்புலன் அடங்கி புறநோக்கின்றி அக நோக்கம் கொள்வது.
6)	தாரணை - ஒருநிலைப் படுதல் - (Uniformity - The state of being uniform, alike and lacking variety)- மனம், புத்தி, சித்தம், மற்றும் அகங்காரம் ஒருநிலைப்பட்டு சத்-சித் ஆனந்தத்தில் நிலைபெறுதல்.
7)	தியானம் - (Thinking of oneness) - ஒன்றை நினைத்தல் 
8)	சமாதி - (Unification) – ஒன்றேயாதல்

## அட்டாங்க யோகம்:
```
அந்நெறி, இந்நெறி என்னாதே அட்டாங்கத்  
தன்னெறி சென்று, சமாதியிலே நின்மின்;
நன்னெறி செல்வார்க்கு ஞானத்தில் ஏகலாம்;
புலநெறி ஆகத்தில் போக்கு இல்லை ஆகுமே
- 545 - அட்டாங்க யோகம் - திருமந்திரம் மூலபாட ஆய்வுப் பதிப்பு 
- மூன்றாம் தந்திரம்
```
> அந்நெறி, இந்நெறி என்னாதே அட்டாங்கத் தன்னெறி சென்று,  - பல நெறிகளை(சரியை, கிரியை, யோகம், ஞானம் என்ற நான்கு நெறிகளில்) எண்ணாமல், தன் உடம்பைக் கொண்டு செய்யும் நெறியான அட்டாங்க யோக நெறி செய்து 

> சமாதியிலே நின்மின்; நன்னெறி செல்வார்க்கு ஞானத்தில் ஏகலாம்; - சமாதியில் நின்று நல்ல நெறியில் செல்பவரே ஞானம் எய்துவர்.

> புலநெறி ஆகத்தில் போக்கு இல்லை ஆகுமே - அற்பமான பிறவியில் புகும் கதி அவர்க்கு இல்லை.

## இயமம் (விலக்கத்தக்க செயல்கள்):
```
கொல்லான், பொய்கூறான், களவிலான், எக் குணத்தும் 
நல்லான், அடக்கம் உடையான், நடுச் செய்ய
வல்லான், பகுத்து உண்பான். மாசிலான், கள் காமம்
இல்லான் இயமத்து - இடையில் நின்றானே
- 547 - இயமம் - திருமந்திரம் மூலபாட ஆய்வுப் பதிப்பு 
- மூன்றாம் தந்திரம்
```

நடுச் செய்ய வல்லான் - சுழுமுனை இயக்கம் செய்யக் கூடியவன்.  

> கொலை தொழில் செய்யாதவன், பொய் கூறாதவன், திருடுதல் தொழில் செய்யாதவன், எந்த தன்மையிலும் நன்மை செய்பவன், அடக்கம் உடையவன், சுழுமுனை இயக்கம் செய்யக்கூடியவன், பங்கிட்டு உண்பவன், மாசு அற்றவன், கள் உண்ணாதவன், மற்றும் காமம் கொள்ளாதவன் இயமத்தில் நிற்கிறான்.

## நியமம் (கடைபிடிக்க வேண்டியவை):
```
ஆதியை வேதத்தின் அப்பொருளாளனை,
சோதியை, அங்கே சுடுகின்ற அங்கியைப்
பாதியுள் மன்னு பராசத்தியோடு உடன்
நீதி யுணர்ந்து நியமத்த னாமே
- 548 - நியமம் - திருமந்திரம் மூலபாட ஆய்வுப் பதிப்பு 
- மூன்றாம் தந்திரம்
```

அங்கி - மூலக்கனல்   

> ஆதியை வேதத்தின் அப்பொருளாளனை சோதியை - உலகைப் படைத்தவனும், வேதத்தின் பொருளாய் உள்ளவனும், சோதியாய் இருப்பவனும் ஆகிய சிவனை, 

> அங்கே சுடுகின்ற அங்கியைப் - மூலாதாரத்தில் சுடுகின்ற மூலக்கனலைக் கொண்டு,

> பாதியுள் மன்னு பராசத்தியோடு உடன் நீதி யுணர்ந்து நியமத்த னாமே - சிவனின் பாதியாகிய பராசக்தியுடன், அவன் சேர்ந்து இருக்கும் நீதி உணர்ந்து சிவனுடன் பராசக்தியை கண்டு மகிழ்வதே நியமம் ஆகும்.

**கருத்து:** குண்டலினி யோகம் செய்ய வேண்டும் என்று அறிவதே நியமமாகும்.

## ஆதனம் (சிறந்த இருக்கைகள்):
### "சுவத்தி" ஆசனம்:
```
பங்கயம் ஆதி பரந்த பல் ஆதனம்
இங்குளவாறு ஒருநாலும் அவற்றினுள்
சொங்கு இலை ஆகச் சுவத்திகம் என மிகத்
தங்க இருப்பத் தலைவனும் ஆமே
- 551- ஆதனம் - திருமந்திரம் மூலபாட ஆய்வுப் பதிப்பு 
- மூன்றாம் தந்திரம்
```
பங்கயம் - தாமரை  
சொங்கு - குற்றம் / இழிவு   

> பங்கயம் ஆதி பரந்த பல் ஆதனம் - தாமரை வடிவம் முதல் பல வடிவங்களில் ஆதனங்கள் உள்ளன

> இங்குளவாறு ஒருநாலும் அவற்றினுள் - அவற்றினுள் நான்கு ஆசனங்கள் உள்ளன. அந்த நான்கு ஆசனங்களில் 

> சொங்கு இலை ஆகச் சுவத்திகம் என மிகத் தங்க இருப்பத் தலைவனும் ஆமே - குற்றம் இல்லாதது (துன்பம் இல்லாதது / எளிமையானது) "சுவத்தி" ஆசனம்(சுவத்திகாசனம்) என்று அந்த ஆசனத்தில் மிகுந்து இருப்பவன் தலைவன்.

### பத்திராசனம்(இலை இருக்கை):
```
துரிசு இல் வலக்காலைத் தோன்றவே மேல் வைத்து
அரிய முழந்தாளில் அங்கையை நீட்டி
உருசியொடும் உடல் செவ்வே இருத்திப்
பரிசு பெறும் - அது பத்திராசனமே
- 553- ஆதனம் - திருமந்திரம் மூலபாட ஆய்வுப் பதிப்பு 
- மூன்றாம் தந்திரம்
```
துரிசு - துன்பம்  
அங்கை - உள்ளங்கை  
உருசி - இன்பம் / விருப்பம்   
செவ்வே - நேராக  

> துரிசு இல் வலக்காலைத் தோன்றவே மேல் வைத்து - எந்த ஒரு இடர்பாடும் இன்றி வலது காலை தெரியும்படி இடது கால் மேல் வைத்து

> அரிய முழந்தாளில் அங்கையை நீட்டி - தூய்மையான உள்ளங்கால்களை முழங்கால்களின்(முழங்கால் முட்டி) மேல் நீட்டி

> உருசியொடும் உடல் செவ்வே இருத்திப் - இன்பத்துடன் உடலை நேராக நிறுத்தி (முதுகுத் தண்டை நேராக வைக்கவேண்டும்) 

> பரிசு பெறும் - அது பத்திராசனமே - பயன் பெரும் ஆசனம் பத்திராசனம்.

### குக்குட ஆசனம் (மயில்/கோழி இருக்கை):
```
ஒக்க அடி இணை ஊருவில் ஏறிட்டு
முக்கி உடலை முழங்கைகளில்  ஏற்றித்
தொக்க அறிந்து துளங்காது இருந்திடில் 
குக்குட ஆசனம்  கொள்ளலும் ஆமே
- 554- ஆதனம் - திருமந்திரம் மூலபாட ஆய்வுப் பதிப்பு 
- மூன்றாம் தந்திரம்
```
ஊரு - தொடை   
துளங்காது - அசையாமல்   
குக்குடம் - கோழி / மயில்  
தொக்க - தொகை / பலன்  

> ஒக்க அடி இணை ஊருவில் ஏறிட்டு - ஒரே நேரத்தில், இரண்டு பாதங்களையும், தொடைகளின் மேல் ஏற்றி (பதுமாசனம்)

> முக்கி உடலை முழங்கைகளில்  ஏற்றித் - முயன்று முழு உடலையும் கைகளினால் தூக்கி நிறுத்தி (கைகளை தொடைகளுக்கு நடுவில் செலுத்தி உடலை உயர்த்த வேண்டும்)

> தொக்க அறிந்து துளங்காது இருந்திடில் - அதன் பலன் அறிந்து அசையாமல் இருந்தால்

> குக்குட ஆசனம்  கொள்ளலும் ஆமே - குக்குட ஆசனம் செய்ததாகக் கொள்ளலாம்.

### சிங்காதனம் (சிங்க இருக்கை):
```
பாதம்  முழந்தாளில் பாணிகளை நீட்டி
ஆதரவோடும் வாய் அங்காந்து அழகுறக்
கோது இல் நயனம்  கொடி மூக்கிலே உறச்
சீர்திகழ் சிங்காதனம் எனச் செப்புமே
- 555- ஆதனம் - திருமந்திரம் மூலபாட ஆய்வுப் பதிப்பு 
- மூன்றாம் தந்திரம்
``` 
பாணிகள் - கைகள்  
கொடி மூக்கு - நுனி மூக்கு  
அங்காந்து - கொட்டாவிவிடல்  
கோது - நெறிதவறுகை  
நயனம்  - கண்   

> பாதம்  முழந்தாளில் பாணிகளை நீட்டி ஆதரவோடும் - முழந்தாளிட்டு (முட்டியிட்டு) பாதம் மற்றும் கைகளை நீட்டி, இவைகளின் ஆதரவோடு (முட்டி, கைகள், மற்றும் பாதம்) அமர்ந்து இருக்க

> வாய் அங்காந்து அழகுறக் - வாய் கொட்டாவி விடுவதுபோல் திறந்து இருந்து 
கோது இல் நயனம்  கொடி மூக்கிலே உறச் - நெறி தவறாமல் கண்கள் மூக்கின் நுனியை பார்த்து இருக்க 

> சீர்திகழ் சிங்காதனம் எனச் செப்புமே - செய்யும் ஆசனம் சிறந்த சிங்காதனம் என்று சொல்லப்படும்.

## பிராணாயாமம்:

பிராணாயாமத்தின் தேவையைப் பற்றி படிக்க [இங்கே சொடுக்கி](https://thedatatalks.in/ta/others/thirumandhiram-koorum-aimpulan-adakkam/) **“பிராணன் அடங்கினால் மனமும் அடங்கும்”** என்ற தலைப்பை பார்க்கவும்.

### பிராணாயாமம் செய்யும் காலக் கணக்கு:
```
வாமத்தில் ஈரெட்டு மாத்திரை பூரித்தே
ஏம் - உற்ற முப்பத்திரண்டும் இரேசித்துக்
காமுற்ற பிங்கலை கண்ணாக இவ்விரண்டு 
ஓமத்தால் எட்டெட்டுக் கும்பிக்க உண்மையே
- 566- பிராணாயாமம் - திருமந்திரம் மூலபாட ஆய்வுப் பதிப்பு 
- மூன்றாம் தந்திரம்
```
வாமம் - இட மூக்கு  
பிங்கலை - வலது பக்கத்து நாடி, வலது மூக்கு    
கண்ணாக - கண் ஆக - வழியாக  
பூரகம் - நிரப்புதல்   
இரேசகம் - மூச்சை வெளியிடுதல்  
கும்பகம் - மூச்சை உள்ளே நிறுத்துதல் (பிராணன் மேலேயும், அபாணனும் கீழேயும் செல்லாமல் உடலில் நிறுத்துதல்) பிராணன் மற்றும் அபானன் பற்றி படிக்க [இங்கே சொடுக்கவும்](https://thedatatalks.in/ta/others/thirumandhiram-koorum-pattu-vayukkal/).     
ஓமம் - மூலாக்கினி     
மாத்திரை – 2/5(0.4)வினாடி - ஒரு மெய் எழுத்தை உச்சரிக்கும் கால அளவு - கை நொடி - கண் இமைப் பொழுது.  
ஏம் - இன்பம்  
காமுறுதல் - விரும்புதல்   

> வாமத்தில் ஈரெட்டு மாத்திரை பூரித்தே - இடது மூக்கில் 16 மாத்திரை பொழுது உள்ளிழுத்து

> ஏம் - உற்ற முப்பத்திரண்டும் இரேசித்துக் காமுற்ற பிங்கலை கண்ணாக - இன்பம் கொண்டு வலது மூக்கு வழியாக விருப்பத்துடன் 32 மாத்திரை மூச்சை  வெளியிடவேண்டும் 

> இவ்விரண்டு ஓமத்தால் எட்டெட்டுக் கும்பிக்க உண்மையே - இரேசகமும் , பூரகமும் மூலக்கனலை எழுப்ப 64 மாத்திரை கும்பிக்க வேண்டும். இதுவே உண்மை.

**கருத்து:** 16 மாத்திரை பொழுது உள்ளிழுத்து, 64 மாத்திரை பொழுது உள்ளே நிறுத்தி, 32 மாத்திரை பொழுது வெளியிடவேண்டும்.

## பிரத்தியாகாரம் (ஐம்புலன் அடக்கி உள்நோக்கல்):
```
ஒருக்கல் உபாதியை, ஒண்சோதி தன்னை,
பிரித்துணர் வந்த உபாதிப் பிரிவைக்
கரைத்து உணர்வு உன்னல், கரைதல், உள் நோக்கல்
பிரத்தியாகாரப் பெருமையது ஆமே
- 578- பிரத்தியாகாரம் - திருமந்திரம் மூலபாட ஆய்வுப் பதிப்பு 
- மூன்றாம் தந்திரம்
```
ஒருக்கல் - ஒடுக்குதல்   
உபாதி - குற்றம் / மாயை   
உபாதிப் பிரிவை - ஆணவத்தை   
சோதி - இறைவன்   
உன்னல் - நினைத்தல் / மனம்   
கரைதல் - உருகுதல்   

> ஒருக்கல் உபாதியை - மாயையை ஒடுக்கி 

> ஒண்சோதி தன்னை, பிரித்துணர் வந்த உபாதிப் பிரிவைக் கரைத்து - இறைவனையும், தன்னையும் பிரித்து உணர வந்த ஆணவத்தை கரைத்து

> உணர்வு உன்னல், கரைதல், உள் நோக்கல் பிரத்தியாகாரப் பெருமையது ஆமே - மனதில் அவனை உணர்ந்து, உருகி, புலன் வழி நோக்காமல், உள்முகமாக நோக்குதல் பிரத்தியாகாரம் ஆகும்.

## தாரணை  (ஒருநிலைப் படுதல்):
தாரணை பற்றி படிக்க [இங்கே சொடுக்கி](https://thedatatalks.in/ta/others/thirumandhiram-koorum-aimpulan-adakkam/) **“புலன்களை அடக்க தாரணை செய்க”** என்ற தலைப்பை பார்க்கவும்.

## தியானம் (ஒன்றை நினைத்தல்): 
```
நாட்டம் இரண்டும் நடுமூக்கில் வைத்திடில்
வாட்டமும் இல்லை; மனைக்கும் அழிவில்லை;
ஓட்டமும் இல்லை; உணர்வில்லை தானில்லை
தேட்டமும் இல்லை; சிவன் - அவன் ஆமே
- 597- தியானம் - திருமந்திரம் மூலபாட ஆய்வுப் பதிப்பு 
- மூன்றாம் தந்திரம்
```
நாட்டம் - பார்வை   
நடுமூக்கில் - புருவ மத்தி   

> நாட்டம் இரண்டும் நடுமூக்கில் வைத்திடில் - கண் பார்வையை புருவ மத்தியில் வைத்தால் 

> வாட்டமும் இல்லை - உடல் தளராது 

> மனைக்கும் அழிவில்லை - வாழ்க்கைக்கு அழிவு இல்லை 

> ஓட்டமும் இல்லை - உண்மை காண எங்கும் செல்லவேண்டாம்

> உணர்வில்லை - மனஉணர்வு ஒடுங்கும் 

> தானில்லை - ஆன்ம போதம் அல்லது தற்போதம் கரையும்

> தேட்டமும் இல்லை - இறைவனைத் தேடவேண்டாம் 

> சிவன் - அவன் ஆமே - உயிரே சிவம் ஆகும்

## சமாதி (ஒன்றேயாதல்):
```
கற்பனை அற்றுக் கனல்வழியே சென்று
சிற்பனை, எல்லாம்  சிருட்டித்த பேரொளிப்
பொற்பினை நாடிப் புணர்மதியோடு உற்றுத்
தற்பரமாகத் தகும் தண்சமாதியே
- 621 - சமாதி - திருமந்திரம் மூலபாட ஆய்வுப் பதிப்பு 
- மூன்றாம் தந்திரம்
```

சிற்பனை - சிருட்டித் தொழில் செய்பவன்   
மதியோடு - சந்திர மண்டலத்தோடு (நெற்றி மற்றும் தலைப் பகுதி)   
உற்று - உணர்ந்து   
தற்பரமாக - ஆன்மா சிவமாம் தன்மை எய்துமாறு  

> கற்பனை அற்றுக் கனல்வழியே சென்று - எண்ண ஓட்டத்தை நிறுத்தி, மூலக்கனல் வழியேச் (உயிருணர்வை செலுத்திச்) சென்று 

> சிற்பனை, எல்லாம்  சிருட்டித்த பேரொளிப் பொற்பினை நாடிப் - சிருட்டித் தொழில் செய்பவனும், அனைத்தையும் படைத்த பேரறிவு உடையவனும் ஆகிய சிவனை காண முயன்று

> புணர்மதியோடு உற்றுத் தற்பரமாகத் தகும் தண்சமாதியே - சந்திர மண்டலத்தோடு சேர்ந்து, தானே பரம் என்று இருக்கும் அவனோடு, அவன் மயமாய் கலந்து நிற்பதே சமாதி.

