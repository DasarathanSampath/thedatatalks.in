---
date: 22 May 2020
id: 'cirupanjamoolam'
title: 'சிறுபஞ்சமூலம் - சங்க இலக்கிய பதினெண்கீழ்க்கணக்கு நூல்'
desc: பெண்டிர்ச் சிறப்பு பற்றி சிறுபஞ்சமூலம் கூறும் கருத்து.
imgDesc: படம் - சிறுபஞ்சமூல நூலில் உள்ள ஒரு பாடல்
author: "வழங்கியவர் கி.சம்பத், காஞ்சிபுரம்"
altLang: false
articleLang: 'ta-IN'
isHome: false
topic: others
---

<altLang />

# {{ $frontmatter.title }}
<i style="font-size: 0.75em;"> {{ $frontmatter.author }} {{ $frontmatter.date }} </i>

இதன் ஆசிரியர் காரியாசன்

* காரி என்பதே இவரின் இயற்பெயர். ஆசான் என்பது தொழில்பற்றிவந்த பெயராக இருக்கலாம் எனக்கருதப்படுகிறது. 
* இவர் சைனசமயத்தைச் சேர்ந்தவர்.
* இவர் மற்போர் விரும்பும் மாக்காயனாரின் மாணவர் என்பதால் சிறந்த உடற்கூறு அமைந்தவர் என்பதும், கொடைவள்ளலுமாவார் என்பதும் பின்வரும் பாயிரச் செய்யுள் மூலம் அறியப்படுகிறது.

## பாயிரச் செய்யுள்:

```

*“மல்இவர்தோள் மாக்காயன் மாணாக்கன், மாநிலத்துப்  
பல்லவர் நோய்நீக்கும் பாங்கினால், கல்லா, 
மறுபஞ்சம் தீர்மழைக்கை மாக்காரியாசான், 
சிறுபஞ்ச மூலம் செய்தான்.”*

```

## பதவுரை: 

மல்லிவர்தோள் – மற்போர் விரும்பும் தோள்வலிமை யுடைய, 
மாக்காயன் மாணாக்கன்  - மாக்காயன் என்பவரின் மாணவன், 
பஞ்சந்தீர்  - வற்கடத்தை(பஞ்சம்) தீர்க்கின்ற, 
மழைக்கை – மழையைப் போல் ஈகை ஓழுக்கமுடைய, 
மா - சிறந்த, 
காரியாசான் –காரியாசான்என்பவர்.

## நூலமைப்பு:

பதினெண்கீழ்கணக்கு நூல்களைக் குறிக்கும் வெண்பாவில் பதினைந்தாவது வரிசை எண்ணாக சிறுபஞ்சமூலம் எனும் இந்நூல் அமைந்துள்ளது.

**வெண்பா**  

```

*“நாலடி நான்மணி நானாற்ப தைந்திணைமுப்  
பால்கடுக்கங் கோவை பழமொழி –மாமூலம்   
இன்னிலைசொல் காஞ்சியுட னேலாதி யென்பவே  
கைந்நிலைய வாங்கீழ்க் கணக்கு.”*

```

## நூற்சிறப்பு:

சிறுபஞ்சமூலம் என்னும் தொடர் ஐந்து சிறிய வேர்கள் என்று பொருள்படும்.   

**அவையாவன:**    
சிறுவழுதுணைவேர், நெருஞ்சிவேர், சிறுமல்லிவேர், பெருமல்லிவேர், கண்டங்கத்தரிவேர் என்பனவாம். 

இவைகள் எல்லாம் வேர்களிலிருந்து தயாரிக்கப் பெறும் மருந்துவகைகள். சிறுபஞ்சமூலம் ஆகிய மருந்து உடல் நலம் பேணுமாறு போல, 
சிறுபஞ்சமூலப் பாடல்களில் குறித்த ஐந்தைந்து பொருள்களும் உயிர்நலம் பேணுவன. 

இவ்வொப்புமை கருதியே இந்நூல் சிறுபஞ்சமூலம் எனவழங்கப் பெறுவதாயிற்று.

**பாடல்:**  

```
*“சிறிய வழுதுணைவேர், சின்னெருஞ்சி மூலம், 
சிறுமலி, கண்டங்கத்தரிவேர், நறிய  
பெருமலி, ஓர்ஐந்தும் பேசு பல் நோய் தீர்க்கும்  
அரிய சிறுபஞ்சமூலம்.”*
```
## பெண்டிர்ச் சிறப்பு:

மனைவியின் கடமையைப்பற்றி ஆசிரியர் கூறும் கருத்து போற்றத்தக்கது. 

•	கணவனின் வருவாயை அறிதல்.   
•	அவ்வருவாய்க் கேற்பச் செலவு செய்தல், 
•	உறவினரை வெறுக்காமல் அன்புடன் வரவேற்றல், 
•	விருந்தினரைப் பேணல்(உபசரித்தல்), 
•	தெய்வவழிபாடு இயற்றல்.  

ஆகிய இவையாவும் மனைவிக்குரிய கடமைகளாகும். இக்கடமைகளே பெண்டிர்க்குச் சிறப்பு சேர்ப்பனவாகும்.

**பாடல்:**  

```
*“வருவாய்க்குத் தக்க வழக்கறிந்து சுற்றம்  
வெருவாமை வீழ்விருந் தோம்பி - திருவாக்கும்  
தெய்வத்தை எஞ்ஞான்றும் தெற்ற வழிபாடு  
செய்வதே பெண்டிர் சிறப்பு.”* 		(42)          

```

**பதவுரை:**    
வருவாய்க்கு – தம் கணவரது வரும்படிக்கு, 
தக்க - தகுதியாகிய, 
வழக்கு அறிந்து - வழங்குதலைத்(செலவைத்) தெரிந்து(செய்து), சுற்றம் பந்துக்கள்(உறவினர்கள்), 
வெருவாமை - (தங்கள் கோபச் சொல்லால்) பயந்தொதுங்காமல், 
வீழ்ந்து - (அவர்களை) விரும்பி, 
விருந்து ஓம்பி – விருந்தினரைப் பேணி, 
திரு ஆக்கும் – செல்வத்தை மென்மேலும் உயரச்செய்கின்ற, 
தெய்வத்தையும் - தெய்வத்தையும், 
எஞ்ஞான்றும் - எப்பொழுதும், 
தேற்றம் - தெளிவாகிய, 
வழிபாடு செய்வதே – வணங்குதலைச் செய்வதே, 
பெண்டிர்சிறப்பு – மாதர்க்குரிய சிறப்புகளாம்.  

அருளுடையவனிடத்தில் அறம் சிறக்கும், அவன் ஒருபோதும் பழிபுரியான் என்பன போன்ற அறிய கருத்துக்களை இந்நூலுள் காணலாம்.

<style>

</style>
